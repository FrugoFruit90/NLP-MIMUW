<entries>
    <entry>
        <title>Sławomir SHUTY</title>
        <info>
            <p>ur. 1973</p>
            <p>Nazwisko właściwe: Mateja. - Utwory podp. też: Sławomir Mateja.</p>
            <p>Inne pseud.: Cyrk Shuty; Cyrk z Huty; Huta; Mirosława Podgórska.</p>
            <p>Prozaik, autor scenariuszy.</p>
        </info>
        <biogram>
            <p>Urodzony 22 kwietnia 1973 w Nowej Hucie (dzielnica Krakowa); syn Jana Matei, hutnika, i Elżbiety,
                rolniczki. Uczył się w Liceum Ogólnokształcącym w Nowej Hucie; w 1992 zdał maturę. Na początku lat
                dziewięćdziesiątych współtworzył zespół muzyczny NH+, rejestrujący dźwięki Nowej Huty. Studiował
                ekonomię w Akademii Ekonomicznej w Krakowie; w 1997 uzyskał magisterium. Debiutował w 1998 opowiadaniami
                pt. <i>Jak Łukasz spotkał pedała</i> i <i>Miałem kiedyś kobietę niezręcznie umalowaną</i>,zamieszczonymi
                w piśmie ,,bruLion” (z. 1; podp. Sławomir Mateja). Odbył służbę wojskową. Następnie pracował po kilka
                miesięcy w Banku Zachodnim WBK oraz jako przedstawiciel handlowy w firmie kurierskiej, po czym wyjechał
                na pół roku do Londynu. Tam znalazł zajęcie m.in. w przytułku dla narkomanów. Po powrocie do Polski
                przez rok pracował fizycznie na wykopaliskach archeologicznych, a następnie ponad rok w banku jako
                przedstawiciel handlowy w dziale kredytów. W 1999 zaczął publikować prozę w niszowych wydawnictwach
                książkowych. Związał się ze środowiskiem kwartalnika ,,Ha!art” (stale współpracował z tym pismem jako
                członek redakcji; tu m.in. w 2001-06 publikował opowiadania i fragmenty powieści) oraz redagował i
                wydawał specjalny satyryczny dodatek ,,Baton” (każdy numer o innym podtytule). W miesięczniku
                internetowym ,,Ha!artu” publikował małe formy parodiujące horoskopy, ogłoszenia, oferty i modlitwy. W
                październiku 2001 założył wraz z rzeźbiarzem Andrzejem Siekiem galerię Krakowski Klub Artystyczny T.A.M.
                (Twórcza Akcja Młodych); w 2001 magazyn ,,Ha!art” objął patronat nad tą galerią. Równocześnie z
                twórczością literacką uprawiał malarstwo (w latach późniejszych wystawiał swoje obrazy) i rzeźbę.
                Opowiadania rozdawał w galerii. Zarobkował sprzedażą piwa i pisaniem prac magisterskich (z ekonomii,
                prawa, wychowania fizycznego). Publikował również w pismach: ,,Raster” (1998), ,,Lampa i Iskra Boża”
                (1999-2000, 2002; tu m.in. opowiadanie podp. Huta), ,,Mać Pariadka” (2000). Był autorem
                antykonsumpcjonistycznych manifestów, zdjęć i filmów, twórcą muzyki black disco, happeningów w ramach
                jednoosobowego Cyrku Shuty (m.in. urządzał mecze bokserskie, skoki narciarskie, ,,ostatnie wieczerze”,
                biczował się parówkami, udawał księdza proboszcza oraz kandydował do sejmu z ramienia partii
                Samoobrona). W 2002 wyprowadził się z Nowej Huty i zamieszkał w krakowskiej dzielnicy Podgórze. W
                listopadzie 2004 był współzałożycielem powstałej w krakowskim Bunkrze Sztuki Korporacji Ha!art,
                rozprowadzającej m.in. książki, czasopisma, pocztówki, płyty CD, gadżety. W 2005 założył wraz z Danielem
                Rycharskim towarzyską Grupę Artystyczną Duet. Felietony na temat konsumpcjonizmu publikował w piśmie
                ,,Aktywist” (2005-06), a w 2006 zamieszczał comiesięczny felieton w piśmie ,,Arte”. Z nowohuckim
                zespołem Wu-Hae nagrywał ,,Cyrki z Huty” w formie filmów na taśmie wideo. Prowadził na zamówienie
                portalu internetowego Interia (www.interia.pl) alternatywny serwis informacyjny www.rownolegly.pl, gdzie
                pod pseudonimem Mirosława Podgórska zamieszczał nieprawdziwe i absurdalne wiadomości. W 2008 napisał
                scenariusz i wyreżyserował film pt. <i>Oblubienica</i>, stanowiący II część <i>Opowieści środka
                    kraju</i>. Opowiadania publikował w piśmie ,,Lampa” (2008). Gościnnie prowadził warsztaty
                prozatorskie w Studium Literacko-Artystycznym na UJ w Krakowie.
            </p>
            <p>Ma dwie córki.Mieszka w Krakowie.</p>
        </biogram>
        <author>Katarzyna Batora</author>
    </entry>
    <entry>
        <title>Kinga DUNIN</title>
        <info>
            <p>ur. 1954</p>
            <p>Pełna forma nazwiska: Dunin-Horkawicz.</p>
            <p>Pseud.: KiD; kid.</p>
            <p>Krytyk literacki, prozaiczka, publicystka.</p>
        </info>
        <biogram>
            <p>Urodzona 25 kwietnia 1954 w Łodzi; córka Janusza Dunin-Horkawicza, polonisty i bibliotekoznawcy,
                profesora Uniwersytetu Łódzkiego, i Cecylii z domu Jastrzębskiej, również polonistki i
                bibliotekoznawczyni. Uczyła się w szkole podstawowej w Łodzi, a następnie od 1969 w IV Liceum
                Ogólnokształcącym im. E. Szczanieckiej. Po zdaniu matury zaczęła w 1973 studiować socjologię kultury na
                Uniwersytecie Łódzkim; w 1977 uzyskała magisterium. Uczestniczyła w działalności opozycji
                demokratycznej. W 1977 podjęła współpracę z Komitetem Obrony Robotników (KOR) oraz z Niezależną Oficyną
                Wydawniczą. Zajmowała się dystrybucją i sprzedażą niezależnej prasy oraz książek. Była z tego powodu
                represjonowana przez służby bezpieczeństwa PRL. Brała także udział w organizacji i spotkaniach
                Uniwersytetu Latającego oraz Studenckiego Komitetu Solidarności (SKS). Na początku lat osiemdziesiątych
                zamieszkała w Warszawie. Wyszła za mąż za Sergiusza Kowalskiego, socjologa i publicystę, działacza
                opozycji (rozwód 1994). Po ogłoszeniu stanu wojennego 13 grudnia 1981 została internowana wraz z mężem,
                a pięciomiesięcznego syna, Stanisława Dunin-Horkawicza, umieszczono w domu dziecka, po krótkim czasie
                została zwolniona. W 1984-2012 prowadziła zajęcia oraz wykładała socjologię medycyny w Instytucie
                Medycyny Społecznej Akademii Medycznej (później Warszawski Uniwersytet Medyczny) w Warszawie. Po 1989
                związała się z ruchem feministycznym. Debiutowała w 1991 artykułami na temat dyskursu publicznego w
                Polsce, zamieszczonymi w książce zbiorowej pt. <i>Cudze problemy</i>, której była współredaktorką.
                Liczne eseje, recenzje, noty publikowała m.in. w dodatku literackim ,,Życia Warszawy” pt. ,,Ex Libris”
                (1992-96); tu m.in. ogłosiła tekst pt. <i>Literatura polska czy literatura w Polsce</i>(1994 nr 48),
                który rozpoczął dyskusje nad stanem literatury polskiej, a także prowadziła rubrykę <i>Noty Knoty</i>,informującą
                o nowościach wydawniczych (podp.: KiD, kid). Artykuły literackie i społeczne oraz recenzje i felietony
                drukowała nadto w ,,Dialogu” (1994, 1997, 2009), ,,Twórczości” (1994, 1998), miesięczniku ,,Twój Styl”
                (1995-96; tu felietony z cyklu <i>Przekornie o książkach</i>), poznańskim ,,Kurierze Czytelniczym.
                Megaron” (1997-2000; tu kontynuacja rubryki <i>Noty Knoty</i>), w piśmie ,,FA-art” (1998-2000), ,,Nowych
                Książkach” (1999-2004), dodatku ,,Gazety Wyborczej” pt. ,,Wysokie Obcasy” (1999-2011; tu m.in. felietony
                z cyklu <i>W tenisówkach</i>), krakowskim kwartalniku feministycznym ,,Zadra” (od 1999), ,,Res Publice
                Nowej” (2001-2007; tu m.in. cykl felietonów <i>Z drugiej ręki</i>), ,,Krytyce Politycznej” (od 2002)<i>
                    ,</i>,,Gazecie Wyborczej” (od 2005), ,,Rzeczpospolitej” (od 2005). W 2000 wchodziła w skład jury
                Festiwalu Polskich Filmów Fabularnych w Gdyni. W 2003 została członkinią zespołu redakcyjnego ,,Krytyki
                Politycznej” i działaczką lewicowego środowiska, związanego z tym kwartalnikiem. W tymże roku była
                współzałożycielką partii Zieloni 2004 (przez pewien czas wchodziła do Sądu Koleżeńskiego). Również w
                2003 otrzymała Okulary Równości przyznane przez Pełnomocniczkę Rządu RP do spraw Równego Statusu Kobiet
                i Mężczyzn za ,,wieloletnią walkę ze szkodliwymi stereotypami”. W 2004 uzyskała stopień doktora na
                podstawie rozprawy <i>Czytając Polskę. Literatura po roku 1989 wobec dylematów nowoczesności</i>,obronionej
                na Uniwersytecie im. A. Mickiewicza w Poznaniu (promotor prof. Przemysław Czapliński). Współpracowała z
                Telewizją Polską (TVP): w 2001-04 w programie TVP 1 prowadziła z Tomaszem Łubieńskim i Witoldem Beresiem
                rozmowy o nowościach literackich pt. <i>Dobre Książki</i>, przeniesione w 2005 do kanału Kultura pt. <i>
                    Lepsze Książki
                </i> i kontynuowane do 2007 z udziałem innych krytyków, m.in. Sławomira Sierakowskiego i Cezarego
                Michalskiego. W 2008 weszła w skład jury Nagrody Literackiej Nike. Mieszka w Warszawie.
            </p>
        </biogram>
        <author>Katarzyna Batora</author>
    </entry>
</entries>
